L'azienda che ha ospitato lo \textit{stage} di Tesi, Codice Plastico, è una realtà che opera nel mercato IT sviluppando applicazioni su misura di tipo \textit{mobile}, \textit{web} e \textit{desktop}.
Il contesto dal quale è nato lo sviluppo di questo progetto è stato la necessità di trovare una soluzione per centralizzare i log in un unico sistema, facilmente accessibile e con un'interfaccia utente \textit{user-friendly}. 

Ogni applicazione realizzata e posata dall'azienda, infatti, presenta criticità differenti rispetto alla gestione degli errori:
\begin{itemize}
\item Nelle applicazioni web, di norma, i log risiedono su server di proprietà dei  clienti, spesso dislocati in aree geografiche differenti.
\item Nel caso delle applicazioni mobile, i log risiedono sui device stessi, così come nel caso delle applicazioni desktop.
\end{itemize}

Tra i numerosi vantaggi della centralizzazione il principale è la riduzione del carico di lavoro dell'analista, il quale può avere accesso ai log senza l'onere di doverli attivamente cercare sui sistemi dei clienti.

Inoltre l'aggregazione dei dati permette all'analista di aver accesso ad informazioni già pre-elaborate, come ad esempio il \textit{clustering} di errori simili avvenuti in istanti temporali differenti con l'evidente semplificazione del processo di riconoscimento delle correlazioni causa-effetto.

Il processo di centralizzazione richiede l'inversione del paradigma di segnalazione degli errori. Si passa da una modalità nella quale è l'analista a dover cercare attivamente i file sui sistemi, ad una in cui sono i sistemi stessi ad inviare i propri log. A questa logica è facilmente integrabile un sistema di notifiche in tempo reale, con lo scopo di rendere repentina la segnalazione dell'errore e il conseguente intervento di ripristino.

In commercio esistono svariati sistemi e \textit{tool} che consentono la gestione delle problematiche legate ai log, come ad esempio l'archiviazione, l'analisi, il \textit{parsing}, il monitoraggio e le segnalazioni. Anche in questo caso la centralizzazione degli strumenti di controllo, evita  l'installazione e conseguente manutenzione di numerosi tool su ciascun sistema in produzione. 

L'effetto evidente della centralizzazione, della semplificazione dell'accesso ai dati e della loro analisi è la riduzione di costi di manutenzione del software, oltre all'incremento della qualità del prodotto offerto.




