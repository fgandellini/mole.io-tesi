In questo capitolo verranno approfonditi i dettagli delle tecnologie utilizzate per realizzare Mole.io. Saranno illustrate, per ognuna di esse, le motivazioni che ci hanno spinto alla scelta di particolari soluzioni software e le problematiche incontrate durante il loro utilizzo.

Il primo aspetto interessante dello sviluppo di Mole.io è il linguaggio di programmazione utilizzato per realizzarlo. L'intera applicazione infatti è stata sviluppata utilizzando il linguaggio \textit{JavaScript} (JS).

JavaScript è un linguaggio di \textit{scripting} dinamico, comunemente utilizzato, all'interno del browser, come supporto alla realizzazione di pagine web. Le sue applicazioni sono svariate: dall'animazione di porzioni di interfaccia grafica, alla comunicazione asincrona con il server, alla realizzazione di interi giochi all'interno del browser.

JS è un linguaggio \textit{prototype-based}, utilizza tipizzazione dinamica delle variabili, e presenta funzioni \textit{first-class}, è possibile infatti passarle come parametri, assegnarle ad una variabile e restituire valori da una funzione.

Questo è un linguaggio molto contaminato, la sua sintassi, infatti, si ispira a quella del C e di Java, ma utilizza alcuni principi di design provenienti dai linguaggi Lisp e Scheme \cite{osmani2012learning}. Questo fa si che JavaScript possa supportare differenti stili di programmazione, è infatti adatto ad essere utilizzato sia come linguaggio imperativo, sia Object Oriented, sia funzionale \cite{fogus2013functional}. 

Negli ultimi anni il mondo IT ha assistito ad una serie di utilizzi alternativi di JavaScript, ci sono state infatti applicazioni di questo linguaggio negli ambiti \textit{desktop}, \textit{mobile} ed \textit{embedded}.

L'aspetto più interessante, ai fini della realizzazione del progetto di tesi, è l'utilizzo di JS per la realizzazione di applicazioni \textit{server-side}. Questo approccio permette di ottenere un intero \textit{stack} applicativo uniforme che facilita la manutenzione dell'applicazione stessa. 

Uniformare il linguaggio utilizzato permette di facilitare lo sviluppo e la fruibilità del progetto da parte degli sviluppatori. Per poter lavorare al software è infatti richiesta solo la conoscenza di JavaScript e non di altri linguaggi. Questo è un ottimo requisito quando si lavora con un team di sviluppo in espansione.

La piattaforma Node.js permette di utilizzare JavaScript per sviluppare la parte \textit{backend} delle applicazioni. 

Per il salvataggio dei dati, la scelta è ricaduta su MongoDB, un database documentale \textit{schema-less}, che permette di salvare dati direttamente in formato \textit{JavaScript Object Notation} (JSON). La possibilità di salvare nel database strutture dati gestite in modo nativo da JavaScript facilita notevolmente il lavoro di gestione delle informazioni. 

Il \textit{deploy} in produzione di Mole.io verrà eseguito in un ambiente di tipo PaaS. Sistemi di questo tipo sono caratterizzati dalla possibilità di fornire all'utente \textit{container} virtuali o macchine virtuali nelle quali eseguire le applicazioni. 

Quando si realizza il design di applicazioni per sistemi PaaS, quindi, è importante riuscire ad identificare i sotto-componenti software e gli specifici ruoli e compiti di ciascuno di essi. I sotto-sistemi devono quindi essere realizzati in modo da cooperare tra loro. Il \textit{disaccoppiamento} dei diversi servizi permette di scalare il sistema in modo da adattarne la configurazione alle specifiche esigenze in ogni istante.   

Una volta determinate le diverse componenti del sistema è necessario metterle in comunicazione tra di loro in modo da permettere la cooperazione e lo scambio di informazioni. A questo scopo si è deciso di introdurre nell'architettura applicativa RabbitMQ, una piattaforma per la gestione di code di messaggi, che permette lo scambio di dati tra le diverse componenti del sistema.

Il panorama attuale delle tecnologie per la realizzazione di applicazioni web \textit{client-side} è vastissimo. Per la costruzione di Mole.io la scelta è ricaduta su AngularJS, un popolare \textit{framework} sviluppato da Google appositamente per la creazione di \textit{single-page application}. Questo strumento è stato scelto principalmente per la sua naturale attitudine a lavorare con interfacce di \textit{backend} di tipo REST.     

Per lo sviluppo dell'interfaccia grafica si è scelto di utilizzare Bootstrap, un framework CSS che facilita la realizzazione e la stilizzazione di pagine web fornendo un \textit{set} di classi CSS preconfigurate. Questo strumento ha permesso di realizzare velocemente un prototipo dell'applicazione con una interfaccia grafica decorosa. Le varie librerie JavaScript necessarie per il funzionamento dell'interfaccia sono state organizzate utilizzando \textit{Bower}, un tool per la gestione delle dipendenze.

Come strumento per il deploy dell'applicazione, si è scelto di utilizzare \textit{dokku}. Dokku è un software che permette di eseguire la posa in produzione dell'intera applicazione con un singolo comando lanciato direttamente dalla directory del repository di lavoro.

Nelle sezioni seguenti saranno mostrate nel dettaglio alcune delle tecnologie utilizzate per realizzare e mettere in produzione Mole.io.